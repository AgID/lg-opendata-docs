.. _par-4-3:

Serie di dati di elevato valore
~~~~~~~~~~~~~~~~~~~~~~~~~~~~~~~

La Direttiva e, quindi, il Decreto hanno introdotto la tipologia di
**serie di dati denominati “di elevato valore”** definiti come quei
“\ documenti il cui riutilizzo è associato a importanti benefici per la
società, l’ambiente e l’economia, in considerazione della loro idoneità
per la creazione di servizi, applicazioni a valore aggiunto e nuovi
posti di lavoro, nonché del numero dei potenziali beneficiari dei
servizi e delle applicazioni a valore aggiunto basati su tali serie di
dati\ ”.

I criteri per l’identificazione di tale tipologia di dati sono indicati
all’art. 14 c. 2 della Direttiva, secondo cui deve essere valutata la loro
potenzialità:

a) nell’apportare importanti benefici socio-economici o ambientali e
servizi innovativi;

b) nel beneficiare un numero elevato di utilizzatori, in particolare
PMI;

c) nel contribuire a generare proventi;

d) nell’essere combinati con altre serie di dati.

Al fine di garantire condizioni uniformi di esecuzione della Direttiva
in tutti gli Stati Membri, l’individuazione delle serie di dati di
elevato valore, sulla base dei criteri innanzi citati, è effettuata
attraverso specifici atti di esecuzione di competenza della Commissione
Europea.

Le serie di dati di elevato valore individuate dalla Commissione
fanno riferimento alle **categorie tematiche indicate nell’Allegato I della
Direttiva**, ovvero:

1. Dati geospaziali

2. Dati relativi all’osservazione della terra e all’ambiente

3. Dati meteorologici

4. Dati statistici

5. Dati relativi alle imprese e alla proprietà delle imprese

6. Dati relativi alla mobilità

La Direttiva assegna alla Commissione anche la facoltà di individuare
categorie aggiuntive a quelle innanzi elencate.

Oltre alla individuazione delle serie di dati di elevato valore, gli
atti di esecuzione adottati dalla Commissione specificano le modalità di
pubblicazione e riutilizzo (anche diverse tra una tipologia e un’altra)
di tali serie di dati, compresi le condizioni applicabili al riutilizzo,
i formati dei dati e dei metadati e le modalità tecniche di diffusione.

Nel momento in cui è stata completata la redazione delle presenti linee
guida, è stata avviata dalla Commissione Europea la consultazione
pubblica sugli atti di esecuzione (Regolamento) di sua competenza [1]_. Visto che non si
può fare riferimento ancora ad atti adottati ufficialmente ed entrati in
vigore, vengono di seguito definiti requisiti e raccomandazioni sulla
base delle prescrizioni più generali presenti nel Decreto e nella bozza
del Regolamento in consultazione. Tali requisiti e raccomandazioni dovranno
essere applicati dopo l’entrata in vigore degli atti di esecuzione della
Commissione Europea insieme alle specifiche indicazioni che in quegli
atti sono riportate.

Nel caso in cui il Regolamento di cui sopra dovesse essere
emanato prima dell’adozione delle presenti Linee Guida, questo paragrafo
sarà modificato e aggiornato sulla base del contenuto degli atti della
Commissione Europea nella versione ufficiale. In ogni caso, ove si
ritenga opportuno o necessario anche per definire ulteriori indicazioni
più dettagliate per la loro implementazione, sarà adottata un’apposita
**guida operativa**, a cui si fa cenno nell’art. 5 paragrafo (3) lettera
(d) della bozza di Regolamento. Tale guida sarà pubblicata sul sito
istituzionale di AgID nonché sui portali dei cataloghi di dati di cui
all’art. 9 comma 2 del Decreto.

Al fine di garantire un impatto massimo e agevolare il riutilizzo, **le
serie di dati di elevato valore DEVONO essere rese disponibili
gratuitamente** (a meno di alcune eccezioni indicate di seguito nel
Requisito 7) e **attraverso API**, oltre che, ove possibile, opportuno e
necessario, anche **attraverso download in blocco**.

.. admonition:: must

    **REQUISITO 7**: dlgs36-2006/opendata/req/hvd/free

    Le serie di dati di elevato valore, individuate da specifici atti di esecuzione della Commissione Europea, devono essere messe a disposizione gratuitamente ad eccezione di quelle:
    -	in possesso delle imprese pubbliche qualora ciò determini una distorsione della concorrenza nei pertinenti mercati, se così previsto dagli atti di esecuzione di cui sopra;
    - in possesso di biblioteche, comprese le biblioteche universitarie, musei e archivi;
    -	che, in possesso degli enti pubblici, generano utili per coprire una parte sostanziale dei costi inerenti allo svolgimento dei compiti di servizio pubblico e la loro messa a disposizione gratuita avrebbe un impatto sostanziale sul bilancio di tali enti. In tal caso la possibile esenzione dall’obbligo di mettere a disposizione gratuitamente le serie di dati di valore elevato deve durare per un periodo non superiore ai due anni dall’entrata in vigore del pertinente atto di esecuzione della Commissione Europea.


.. admonition:: must

    **REQUISITO 8**: dlgs36-2006/opendata/req/hvd/api

    Le serie di dati di elevato valore devono essere messe a disposizione per il riutilizzo attraverso API coerenti con il Requisito 27 e attraverso download in blocco.

Le amministrazioni titolari di dati di elevato valore devono designare
un punto di contatto per domande e questioni relative alle API al fine
di garantire la disponibilità e il mantenimento delle API stesse e, in
definitiva, la pubblicazione regolare ed efficace dei set di dati di
alto valore (cfr. art. 3(4) bozza di Regolamento).

Nei metadati che documentano i dati di cui al presente paragrafo dovrà
essere indicato che si tratta di dati di elevato valore (cfr. art. 3(5) bozza
di Regolamento). Indicazioni specifiche su come implementare tale
disposizione saranno fornite nelle guide operative relative ai profili
nazionali di metadati (v. par. :ref:`par-4-6`). Ulteriori indicazioni sui
metadati saranno fornite nelle guide operative di cui sopra per
adempiere a quanto previsto per i differenti set di dati di elevato
valore di cui all’Allegato alla bozza di Regolamento.

Con riferimento al **Requisito 7**, la bozza di Regolamento precisa che
i dati detenuti dalle imprese pubbliche non rientrano nell’ambito di
applicazione del Regolamento stesso.


.. _par-4-3-1:

Il ruolo dell’Istituto Geografico Militare (IGM)
^^^^^^^^^^^^^^^^^^^^^^^^^^^^^^^^^^^^^^^^^^^^^^^^

Con riferimento alle serie di dati di elevato valore, il Decreto,
all’art. 12-bis comma 2, assegna competenze specifiche all’Istituto
Geografico Militare (IGM) in relazione ai propri compiti istituzionali e
alla produzione dei documenti cartografici dello Stato dichiarati
ufficiali dal medesimo Istituto.

Al fine di garantire la qualità dei dati di elevato valore appartenenti
alla categoria “Dati geospaziali” di cui all’Allegato I della Direttiva,
individuati attraverso gli atti di esecuzione della Commissione Europea,
ai sensi del Decreto, l’IGM, oltre a verificare la rispondenza alle
indicazioni di cui ai citati atti di esecuzione, utilizza i suddetti
elementi di informazione, resi disponibili coerentemente ai Requisiti 2,
3, 7 e 8, per aggiornare e produrre i dati geospaziali di interesse,
ricorrendo a procedure e interventi su sistemi informativi geografici
per integrarli o convalidarli direttamente mediante il proprio personale
tecnico. Nel caso di dati geospaziali prodotti con modalità tecniche
diverse da quelle eventualmente indicate negli atti di esecuzione della
Commissione Europea, l’IGM contribuisce alla validazione del contenuto.

Ai fini della produzione dei documenti cartografici dello Stato ai sensi
della legge 2 febbraio 1960 n. 68 e dichiarati ufficiali dall'Istituto, il Decreto stabilisce che l’IGM acquisisce documenti
cartografici o dati geospaziali d’interesse nazionale resi disponibili
dagli organismi di diritto pubblico elencati nel paragrafo :ref:`par-1-3`, titolari
e responsabili della validazione dei dati originali.

Il Decreto dispone, inoltre, che le società private che riusano i dati
geospaziali resi disponibili dall’IGM debbano fornire copia dei
documenti derivati che su richiesta, previa verifica, possono essere
dichiarati conformi ai requisiti tecnici di qualità o alle specifiche
adottate dall'Istituto. Le modalità per l’inoltro delle suddette
richieste sono pubblicate sul sito istituzionale dell’Istituto.

Il Decreto prescrive, infine, che i rilevamenti eseguiti, per qualsiasi
scopo, sul territorio nazionale da organismi di diritto pubblico o
privati, devono essere comunicati all'IGM.

In coerenza con i precipui compiti istituzionali, al fine di armonizzare
e omogenizzare a livello nazionale i rilevamenti, anche mediante
affidamento a terzi, e la produzione dei dati geospaziali effettuata
sulla base delle esigenze complessive e delle risorse disponibili,
nonché i profili formativi del personale tecnico preposto ai rilevamenti
e alla produzione, l’IGM, come indicato dal Decreto, pubblica sul
proprio sito istituzionale le specifiche di interesse, in aggiunta a
quanto previsto dai Decreti 10 novembre 2011 relativi alle Regole
tecniche per la definizione delle specifiche di contenuto dei database
geotopografici, l’Adozione del Sistema di riferimento geodetico
nazionale, le Regole tecniche per la formazione, la documentazione e lo
scambio di ortofoto digitali alla scala nominale 1:10000.

In tema di rilevamenti, sono fatti salvi gli artt. 7 e 10 della legge 2
febbraio 1960, n. 68 relativamente alla comunicazione obbligatoria
all’IGM nei casi specifici indicati dalla norma e del divieto di cedere
a terzi i rilevamenti nei casi di cui sopra.

Ai fini dell’attuazione dei compiti istituzionali relativamente alla
condivisione dell’informazione geografica, l’Istituto Geografico
Militare può promuovere Convenzioni, Accordi o Protocolli d'intesa con
altri organismi. Nell’ambito di tali convenzioni, accordi o protocolli,
l’Istituto può fornire attività di consulenza nell’individuazione dei
dati geospaziali che possono essere divulgati con le caratteristiche di
tipo aperto e nel monitoraggio a livello nazionale dei dati geospaziali
di tipo aperto in riferimento alla divulgabilità degli stessi e alla
eventuale implicazione in termini di riservatezza e sicurezza nazionale.

Sono fatte salve le disposizioni in termini di deposito legale di cui
alla legge 15 aprile 2004, n. 106 e al D.P.R. 3 maggio 2006, n. 252. A
tale proposito, l’IGM pubblica sul proprio sito istituzionale le
specifiche per la consegna digitale all’Archivio della Direzione
Conservatorie, indicando i requisiti tecnici delle pubblicazioni
cartografiche e dei dati geospaziali d’interesse, e rilascia la relativa
attestazione di consegna.


.. [1] https://ec.europa.eu/info/law/better-regulation/have-your-say/initiatives/12111-Open-data-availability-of-public-datasets_en



.. forum_italia::
   :topic_id: 29826
   :scope: document
