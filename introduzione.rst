Introduzione
------------

La costruzione di un mercato unico dei dati e di un’economia basata su
essi è l’obiettivo strategico che l’Unione Europea intende perseguire
per fare in modo che i dati possano circolare a beneficio di tutti,
imprese, ricercatori, amministrazioni pubbliche e cittadini. Molteplici
sono le iniziative che l’UE sta portando avanti in tale direzione; tra le altre, la
Strategia Europea per i dati [1]_ e la costruzione di spazi di dati
comuni e interoperabili, le proposte relative al Data Governance
Act [2]_, avente ad oggetto la facilitazione della condivisione tra
settori e Stati Membri, e al Data Act [3]_, finalizzato ad introdurre
norme armonizzate per l’accesso equo ai dati e il loro utilizzo.

In questo contesto si pone anche la Direttiva (UE) 2019/1024, cosiddetta
Direttiva Open Data, relativa all’apertura dei dati e al riutilizzo
dell'informazione del settore pubblico con cui viene aggiornata e
modificata la normativa precedente, definita a livello europeo sin dal
2003 con la prima Direttiva PSI. Modifiche resesi necessarie a seguito
della crescita esponenziale della quantità di dati, compresi i dati
pubblici, alla produzione e raccolta di nuovi tipi di dati, insieme ad
un’evoluzione costante delle tecnologie per l’analisi, lo sfruttamento e
l’elaborazione dei dati, quali l’apprendimento automatico,
l’intelligenza artificiale e l’Internet delle cose (cfr. Considerando
(10) della Direttiva).

In particolare, tali modifiche hanno riguardato i seguenti aspetti: la
disponibilità in tempo reale dei dati dinamici mediante mezzi tecnici
adeguati; l’aumento dell’offerta di dati pubblici preziosi a fini di
riutilizzo, anche provenienti da imprese pubbliche, organizzazioni che
svolgono attività di ricerca e organizzazioni che finanziano la ricerca;
il contrasto dell’emergere di nuove forme di accordi di esclusiva; il
ricorso a deroghe al principio della tariffazione dei costi marginali;
la relazione tra la direttiva e alcuni strumenti giuridici correlati,
tra cui la Direttiva 2007/2/CE, cosiddetta Direttiva INSPIRE (cfr.
Considerando (4) della Direttiva).

Anche in Italia, come indicato anche nel Piano Triennale
dell’informatica per la PA [4]_, la valorizzazione del patrimonio
informativo pubblico è un obiettivo strategico per la Pubblica
Amministrazione per affrontare efficacemente le nuove sfide derivanti
dalle strategie europee innanzi delineate, garantire la creazione di
servizi digitali a valore aggiunto per cittadini, imprese e, in
generale, tutti i portatori di interesse e fornire ai policy maker
strumenti data-driven da utilizzare nei processi decisionali e/o
produttivi. Questo obiettivo si può perseguire solo se viene garantito
l’accesso a un sempre maggiore numero di dati e vengono migliorate le
modalità di utilizzo e la capacità di utilizzarli.

Va in questa direzione il recepimento della Direttiva (UE) 2019/1024,
avvenuto con il decreto legislativo n. 200/2021, che ha modificato, in
alcune parti anche sostanzialmente, il decreto legislativo n. 36/2016
che diventa, quindi, il riferimento normativo nazionale in tema di
apertura di dati e riutilizzo del patrimonio informativo pubblico.

L’art. 12 di detto D. Lgs. 36/2006 dispone che l’Agenzia per l’Italia
Digitale adotti “\ *le Linee guida contenenti le regole tecniche per
l’attuazione del decreto con le modalità previste dall’articolo 71 del
decreto legislativo 7 marzo 2005, n. 82*\ ”.

Il presente documento rappresenta l’attuazione di detto articolo ed è
finalizzato a definire le regole tecniche per l’implementazione delle
previsioni normative introdotte dal decreto di cui sopra.

In quanto documento attuativo e considerato il carattere vincolante
delle disposizioni in esso contenute anche alla luce del secondo periodo
del citato art. 12, l’approccio seguito per la redazione è stato quello
di definire opportuni requisiti, quindi indicazioni da implementare
obbligatoriamente, solo relativamente agli aspetti coperti dal decreto.
In particolare, quindi:

-  formati e modalità di pubblicazione dei dati di tipo aperto, in
   generale, e delle specifiche categorie di dati individuate, in
   particolare;

-  richieste di riutilizzo;

-  licenze, tariffazione e accordi di esclusiva;

-  strumenti di ricerca.

Altri aspetti comunque ritenuti importanti per il processo di apertura
dei dati sono stati trattati come raccomandazioni.

Nella redazione del documento si è fatto anche riferimento alle *Linee
Guida per la valorizzazione del patrimonio informativo pubblico*\  [5]_,
il cui ultimo aggiornamento risale al 2017 in quanto non più previste
dal CAD, mantenendo le indicazioni pertinenti e ancora valide.

.. [1]

   https://eur-lex.europa.eu/legal-content/IT/TXT/PDF/?uri=CELEX:52020DC0066&from=IT

.. [2]

   https://eur-lex.europa.eu/legal-content/IT/TXT/PDF/?uri=CELEX:52020PC0767&from=IT

.. [3]

   https://eur-lex.europa.eu/legal-content/IT/TXT/PDF/?uri=CELEX:52022PC0068&from=IT

.. [4]

   https://www.agid.gov.it/sites/default/files/repository_files/piano_triennale_per_linformatica_nella_pubblica_amministrazione_2021-2023.pdf

.. [5]

   https://docs.italia.it/italia/daf/lg-patrimonio-pubblico/it/stabile/index.html
