.. _par-5-2:

Richieste di riutilizzo
~~~~~~~~~~~~~~~~~~~~~~~

L’apertura dei dati può essere un’operazione conseguente anche ad una
esplicita richiesta da parte di un soggetto interessato. La Direttiva
evidenzia che, in questi casi, i tempi di risposta alle richieste di
riutilizzo dei documenti dovrebbero essere ragionevoli ed essere in
linea con il tempo necessario per rispondere alle richieste di accesso a
un dato documento conformemente ai pertinenti regimi di accesso.

La Direttiva, inoltre, invita gli Stati membri ad incoraggiare la
creazione di indici accessibili online, se del caso, dei documenti
disponibili in modo da promuovere e agevolare le richieste di
riutilizzo. Tale raccomandazione può trovare applicazione
nell’ordinamento italiano nelle attività di cui all’art. 53 comma 1-bis
del **CAD** volte alla pubblicazione, da parte delle pubbliche
amministrazioni, del catalogo dei dati e dei metadati nonché delle
relative banche dati in loro possesso, preferibilmente attraverso
collegamenti ipertestuali alla sezione del sito in cui sono presenti i
relativi dati, informazioni o documenti.

Le modalità, i termini e i tempi per le richieste di riutilizzo sono
disciplinate dall’art. 5 del Decreto. Sulla base di tali disposizioni di
seguito viene indicata la procedura da seguire per le richieste e
l’evasione delle stesse.

.. topic:: **REQUISITO 18**: dlgs36-2006/opendata/req/organization/requests

    In caso di richieste di riutilizzo di dati DEVE essere seguita la procedura di esame ed evasione di dette richieste definita nelle presenti Linee Guida, salvo che il titolare dei dati non abbia individuato una propria specifica analoga procedura. Sono tenute comunque a definire termini e modalità di riutilizzo dei dati le imprese pubbliche, gli istituti di istruzione, le organizzazioni che svolgono attività di ricerca, le organizzazioni che finanziano la ricerca, il DIS, l’AISE e l’AISI.
    In ogni caso, DEVONO essere rispettati i termini temporali previsti dal Decreto.


1. La richiesta di riutilizzo deve essere rivolta all’ufficio del
   Responsabile della transizione digitale (RTD), che rappresenta il
   punto di riferimento rispetto ai servizi online e ai diritti digitali
   per cittadini e imprese. Le informazioni per contattare il suddetto
   ufficio sono pubblicate nell’\ *Indice dei domicili digitali della
   Pubblica Amministrazione e dei Gestori di Pubblici Servizi*\  [1]_.

2. Nel caso in cui una Amministrazione abbia individuato e definito una
   procedura specifica per la presa in carico e l’espletamento delle
   richieste di riutilizzo, allora il richiedente può seguire tale
   procedura by-passando il punto 1. Sulla base del Decreto, sono tenuti
   a definire specifici termini e modalità di riutilizzo dei dati
   secondo i rispettivi ordinamenti le imprese pubbliche, gli istituti
   di istruzione, le organizzazioni che svolgono attività di ricerca, le
   organizzazioni che finanziano la ricerca, il Dipartimento delle
   informazioni per la sicurezza (DIS), l’Agenzia informazioni e
   sicurezza esterna (AISE) e l’Agenzia informazioni e sicurezza interna
   (AISI).

3. Se la richiesta perviene all’ufficio RTD, questi la inoltra agli
   uffici responsabili della procedura di cui al punto 2 se definita,
   altrimenti al Gruppo di Lavoro Open Data, se costituito, altrimenti
   infine all’unità organizzativa responsabile della gestione e del
   trattamento dei dati o documenti di cui è richiesto il riutilizzo.

Nel caso esista una procedura già definita dall’Amministrazione (v.
punto 2), la richiesta deve essere inoltrata secondo quanto prevede la
procedura definita.

4. L’ufficio responsabile esamina le richieste formulando una
   **decisione entro 30 giorni**. A supporto di tale attività può essere
   considerato quanto indicato in relazione all’analisi dei vincoli di
   cui al par. :ref:`par-5-1-2`.

5. Nel caso le richieste siano numerose o complesse, allora il termine
   di cui al punto 4. può essere **prorogato di ulteriori 20 giorni**
   previa comunicazione al richiedente entro ventuno giorni dalla
   richiesta.

6. Se la decisione è positiva, i documenti oggetto della richiesta
   devono essere resi disponibili secondo i requisiti definiti nelle
   presenti Linee Guida.

7. Se la decisione è negativa, l’ente titolare DEVE **motivare il
   diniego attraverso un apposito provvedimento** sulla base delle
   disposizioni del Decreto, quindi, per es., se i documenti richiesti
   rientrano tra i documenti esclusi dall’applicazione del Decreto
   stesso (v. par. :ref:`par-1-2`). Il provvedimento di diniego deve includere
   anche la comunicazione sui mezzi di tutela che il richiedente può
   esperire sulla base dell’art. 25 commi 4 e 5 della legge 7 agosto
   1990, n. 241, mezzi di tutela che per convenienza si riportano al
   successivo punto 8.

8. In caso di diniego, il richiedente può presentare ricorso al
   tribunale amministrativo regionale sulla base del codice del processo
   amministrativo, ovvero chiedere, nei confronti degli atti delle
   amministrazioni comunali, provinciali e regionali, al difensore
   civico competente per ambito territoriale, ove costituito, o a quello
   competente per l’ambito territoriale immediatamente superiore, che
   sia riesaminata la suddetta determinazione. Nei confronti degli atti
   delle amministrazioni centrali e periferiche dello Stato tale
   richiesta è inoltrata presso la Commissione per l’accesso ai
   documenti amministrativi istituita presso la Presidenza del Consiglio
   dei Ministri nonché presso l’amministrazione resistente. Il difensore
   civico o la Commissione per l’accesso si pronunciano entro trenta
   giorni dalla presentazione dell’istanza. Scaduto infruttuosamente
   tale termine, il ricorso si intende respinto. Se il difensore civico
   o la Commissione per l’accesso ritengono illegittimo il diniego o il
   differimento, ne informano il richiedente e lo comunicano
   all’autorità disponente. Se questa non emana il provvedimento
   confermativo motivato entro trenta giorni dal ricevimento della
   comunicazione del difensore civico o della Commissione, l’accesso è
   consentito e quindi l’ente deve seguire le indicazioni di cui al
   punto 6. Qualora il richiedente l’accesso si sia rivolto al difensore
   civico o alla Commissione, il termine per ricorrere eventualmente
   alla risoluzione delle controversie disciplinate dal codice del
   processo amministrativo decorre dalla data di ricevimento, da parte
   del richiedente, dell’esito della sua istanza al difensore civico o
   alla Commissione stessa. Se l’accesso è negato o differito per motivi
   inerenti ai dati personali che si riferiscono a soggetti terzi, la
   Commissione provvede, sentito il Garante per la protezione dei dati
   personali, il quale si pronuncia entro il termine di dieci giorni
   dalla richiesta, decorso inutilmente il quale il parere si intende
   reso.

9. Nel caso in cui il riutilizzo è negato perché si tratta di documenti
   su cui terzi detengono diritti di proprietà intellettuale ai sensi
   della legge 22 aprile 1941, n. 633, allora l’ente deve indicare la
   persona fisica o giuridica titolare del diritto, se è nota, oppure il
   licenziante dal quale il titolare del dato stesso ha ottenuto il
   materiale. Sono esentati da questa indicazione le biblioteche,
   comprese quelle universitarie, i musei e gli archivi.


.. [1]
   v. https://indicepa.gov.it/ipa-portale/consultazione/responsabile-transizione-digitale/ricerca-responsabile-transizione-digitale
